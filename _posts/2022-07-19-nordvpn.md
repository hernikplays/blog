---
layout: post
title: NordVPN - Jste opravdu v takovém nebezpečí?
subtitle: Ale je to špatná služba?
categories: bezpečí
tags: vpn youtube reklamy
sidebar: []
---
Pokud sledujete YouTube, určite jste už narazili na nespočet videí, které sponzoruje nějaký poskytovatel tzv. **VPN**. Většinou se dozvíte něco jako „vaše data jsou v nebezpečí“ a/nebo „použijte naše služby pro zabezpečení vašich dat před hackery“. Toto se samozřejmě netýká *jen* NordVPN, ale myslím, že ti mají tu nejagresivnější marketingovou strategii snad ze všech.
# ČÁST I: Kecy
## Kdo stojí za NordVPN
NordVPN vzniklo v roce 2012 jako produkt Toma Okmana, Eimantase Sabaliauskase a Jonase Karklyse. Služba má sloužit jako tzv. __Virtual Private Network__ neboli virtuální soukromá síť. Můžete se tak skrze NordVPN servery připojovat na internet třeba z Německa. Dle zvoleného protokolu je síťový provoz šifrován. NordVPN vlastní společnost [Nord Security](https://nordsecurity.com/), která zastřešuje i ostatní produkty značky Nord. Sídlo má ve Velké Británii. Nord Security kromě VPN nabízí i vlastního správce hesel a šifrovaný cloud.

## NordVPN a reklamy YouTuberů
Reklamy uvnitř obsahu, tedy reklamy, které tvůrce přidává přímo do videa výměnou za přímou platbu od společnosti, jsou tu s námi celkem dlouho. Jsou **efektivnější** než běžné reklamy, protože je s běžným blokovačem reklam nepřeskočíte a často je tvůrci tvoří zábavným způsobem, aby je sledující sám nepřeskočil. Je to **stabilnější příjem** pro tvůrce obsahu, jelikož se nemusí spoléhat na výdělek z reklam, které YouTube často omezuje svými pravidli demonetizace. To je také jeden z důvodů, proč často youtubeři těmto druhům reklam vyjdou vstříc, i když nemusí mít o daném produktu žádnou znalost. Často tak ve svých videích poskytují nepravdivé či přímo zavádějící tvrzení. Než uvedu příklady, je nutné si uvědomit, že **ne každý takový YouTuber poskytuje zavádějící informace** nebo že **NordVPN nejsou žádní podvodníci**. Nejsem žádný „samozvaný IT expert“, takže mě neváhejte případně opravit. A o tvrzení „NordVPN je nejlepší VPN“ se bavit ani nebudu, o tom si udělejte obrázek sami.

### Tvrzení č. 1:
**[Veřejné WiFi jsou nebezpečné a kdokoliv může sledovat, co na nich děláte](https://youtu.be/51TNTCAD8fQ?t=68)**

Zalíbila se mi [odpověď Scotta Helmse](https://www.quora.com/Is-it-safe-to-use-internet-from-open-public-WiFi-hotspots/answer/Scott-Helms-8), který přirovnává veřejné WiFi sítě k veřejným ulicím. Pokud budete dělat hlouposti, jako je chození s přilepenou platební kartou na čele, samozřejmě vaše údaje budou odcizeny. Proto určitě není dobrý nápad dělat nákupy či se přihlašovat do bankovnictví skrz veřejné sítě. Když se na to podíváme realisticky, je relativně malá šance, že si zrovna k vám v mekáči sedl chlapec či dívka s laptopem, na kterém projíždí vaši historii vyhledávání. Navíc většina webů je zabezpečená pomocí SSL, takže přenos dat je šifrovaný. Takže při používání VPN to vlastně šifrujete ještě jednou (?), což už ale tak užitečné není. Jak [píše](https://www.eff.org/deeplinks/2020/01/why-public-wi-fi-lot-safer-you-think) EFF, tyto hrozby jsou díky HTTPS/SSL spíše minulostí. Váš poskytovatel internetu může sledovat např. jakou stránku otevíráte (třeba github.com), nicméně neuvidí žádné parametry, které odesíláte, ani jestli navštěvujete github.com/hernikplays nebo github.com/ytdl. A to stejné mohou lidé, kteří jsou kolem vás připojení na veřejné WiFi. „V životě se bojíte spousty věcí, veřejné WiFi si můžete ze seznamu odškrtnout“.

### Tvrzení č. 2:
**[[NordVPN poskytuje] maximální internetové bezpečí](https://youtu.be/a_LiGXtXXNQ?t=1642)**

Jak už jsem řekl v předchozí části, před vlastní blbostí vás ani to nejlepší VPN nezachrání. Pokud máte selský rozum, tak poznáte, kam zadávat a nezadávat svoje osobní údaje, což se s rostoucí popularitou sociálního inženýrství o něco zhoršuje. A pokud si vás přecijen nějaký špičkový, státem placený hacker najde, tak mu VPN určitě nebude dělat problém.

### Tvrzení č. 3:
**[Zatímco [bez VPN] ti může jakýkoliv útočník vcelku jednoduše tvé zařízení nabourat, s ním jsi prakticky neviditelný […] smaže za tebou tvou stopu](https://youtu.be/sB8vHDS1Tcg?t=380)**

Toto tvrzení je možná pravdivé pro NordVPN, jelikož nabízejí službu „[Threat Protection](https://nordvpn.com/features/threat-protection/)“, která slouží k blokování reklam, sledovacích prvků a nebezpečných webů, nicméně může vzbudit dojem, že takhle operuje každé VPN. Pokud vám jde o vaše bezpečí, neměli byste sázet na řešení jedním kliknutím, ale [prozkoumat různé možnosti a nástroje](https://mullvad.net/en/help/first-steps-towards-online-privacy/), včetně VPN. Pokud používáte např. služby od Googlu, už tak jim o sobě poskytujete dostatek údajů. 
Útočník také nemůže „vcelku jednoduše“ vaše zařízení nabourat, to lze pouze pokud jste se rozhodli používat Windows 10 a nenainstalovali jste žádné aktualizace. V tom případě je váš systém děravý jak ementál a to už asi nikdo, kromě vás, nespraví. Takže aktualizujte svůj systém a aplikace jak to jen půjde!

### Tvrzení č. 4:
**Můžeš sledovat obsah uzamknutý pro určité země**

To je samozřejmě pravda, nicméně některé služby se aktivně pokouší zamezit přístup uživatelům s VPN identifikováním IP adresy daného VPN serveru.

### Tvrzení č. 5:
**[[NordVPN] ti zrychlí internet](https://youtu.be/sB8vHDS1Tcg?t=436)**

Když máte od poskytovatele internetu omezené stahování na 10 MB/s, nemůžete očekávat, že když budete ze serveru, kde může být zároveň napojeno X tisíc lidí a je někde v tramtárii, stahovat soubor, že se bude stahovat rychleji. [Pouze ve specifických případech](https://www.cloudflare.com/learning/access-management/vpn-speed/), kdy například poskytovatel internetu záměrně zpomaluje připojení např. k Netflixu, můžete pocítit zrychlení.

## NordVPN a ještě divnější praktiky
Zavádějícími tvrzeními to však nekončí, věděli jste, že na mnoha webech s hodnoceními VPN služeb si můžete určitou pozici **jednoduše koupit**? Ano, dostáváme se do takzvaného **provizního systému**, tedy systému, ve kterém firma proplatí provizi z provedeného nákupu jistému zprostředkovateli. Vtipná věc je, že některé tyto firmy [vlastní](https://blog.windscribe.com/consolidation-of-the-vpn-industry-spells-trouble-for-the-consumer-57e638634cf0/) zároveň takovéto *„publikace“* a samotné VPN služby, jako např. Kape Technologies, která se původně **zabývala adwarem**, nyní vlastní např. ExpressVPN a zároveň web VPNmentor. NordVPN není výjimkou s jejich provizním systémem nabízejícím až 40% část z ceny nákupu.  Dá se těmto „hodnocením“ vůbec věřit? Některým nejspíš ano, je dobré však zkontrolovat, jestli publikaci nevlastní nějaká mediální společnost.

Dále můžeme na webu NordVPN, služby, která vám má pomoct chránit vaše soukromí a *„zneviditelnit se“*, **najít spoustu sledovacích prvků**, jako např. sledovací prvky Twitter Ads, Google Ads, Analytics a Bing.

![Ukázka sledovacích prvků na stránce NordVPN](/assets/images/vpn/14.png)

# Část II: Vzhůru dolů
Ano, je čas, abych se vydal do králičí nory a NordVPN otestoval. Hned na úvodní stránce na vás vyskočí tuny slev. „Nakupte do X hodin a získejte slevu X%“. No tak to abych si pohnul, co? Samozřejmě, že ne. Úplně stejná stránka s úplně stejným odpočtem se mi zobrazila i včera. Navíc tato sleva platí jen na roční plány a já s NordVPN chci strávit co nejméně času. Takže beru jejich standardních 10,49 eur na měsíc, které naštěstí také nabízejí s garancí vrácení peněz. Samozřejmě k tomu ještě musíte přičíst daně, z čehož máme 12,69 *(nice)*. Použil jsem jejich [(ne)](https://www.theregister.com/2020/03/06/nordvpn_no_auth_needed_view_user_payments/)bezpečnou bránu a vzdal se svých těžce vydělaných peněz.
Jejich stránka, ze které jsem měl stáhnout klienta, se chvástala „online zabezpečením pro všechny velké linuxové distribuce“, takže je super, že nabízejí stažení pouze pro distribuce založené na Debianu a RHEL, když jsem na Archu. Samozřejmě nic, co by Arch komunita nevyřešila.

Nemůžu hodnotit jednoduchost prostředí, protože *to na linuxu ani není*. Nicméně se podíváme na rychlost.
## Rychlosti (velmi stručně)
![Výchozí rychlost (bez VPN, WiFi)](/assets/images/vpn/13.png)

Výchozí rychlost (bez VPN, WiFi)

![NordVPN Germany #1078](/assets/images/vpn/12.png)

NordVPN Germany #1078

![Rychlost stahování torrentů na serverech v Německu](/assets/images/vpn/11.png)

Pokles rychlosti, úplně normální, protože pakety urazí větší vzdálenost. Streamování YouTube ve Full HD má pocititelné zpomalení/zasekávání. Rychlosti stahování torrentů se držely v průměru mezi 600 a 700 KB/s. 

![NordVPN USA #9363](/assets/images/vpn/10.png)

NordVPN USA #9363

![Rychlost stahování torrentů na serverech v USA](/assets/images/vpn/9.png)

Tady už změnu pocítíte víc. Zajímavé však je, že se videa z YouTube ve Full HD načítají rychleji. Nicméně rychlosti stahování torrentů skákaly nahorů a dolů.

## Threat Protection Lite
Další funkce dostupná pro linux je [TPL](https://support.nordvpn.com/General-info/Features/1047407402/What-are-Threat-Protection-and-Threat-Protection-Lite.htm), který má blokovat reklamy, nebezpečné stránky a pochybná připojení během připojení na VPN.

Na webu NordVPN zablokoval sledovací prvky Twitteru, Bingu a Googlu, nicméně vynechal Google Analytics (což je asi pochopitelné, když o blokování sledujících prvků není ani zmínka).

![Zablokované sledovací prvky na NordVPN.com](/assets/images/vpn/8.png)

Na YouTube neblokuje reklamy vůbec,
![Blokování reklam s TPL na YouTube](/assets/images/vpn/7.png)

ale na jiných webech ano.
![Blokování reklam s TPL na jiných webech](/assets/images/vpn/6.png)

Takže nahradí blokovače jako [uBlock Origin](https://github.com/gorhill/uBlock#readme)? Řekl bych, že ne.
# Část III: Opouštíme králičí noru
Dobře, mám trochu NordVPN na vlastní kůži, ale teď se ho chci zbavit. Takže jdeme žádat zpět peníze.
Zrušení obnovení předplatného bylo relativně snadné, v nastavení účtu stačilo kliknout na „Zrušit“.

![Zrušení obnovení předplatného](/assets/images/vpn/5.png)

Teď přijde ta bolestivější část, a to žádání o vrácení peněz. Dle podmínek máte 30 dní od prvního nákupu nárok na vrácení peněz.
NordVPN říká, že podpora funguje 24/7. Na začátku jste spojeni s robotem, který vás postupně přepojí na živého člověka.

![Robot na podpoře](/assets/images/vpn/4.png)

Člověk se skutečně objevil.

![Chat s podporu část 1](/assets/images/vpn/3.png)

Chvilku mu to trvalo, takže jsem ho popostrčil.

![Chat s podporu část 2](/assets/images/vpn/2.png)

Řekl jsem mu slušně „Ne, díky“, po čemž mi nastavil vrácení peněz.

![Chat s podporu část 3](/assets/images/vpn/1.png)

Celkem rychle vyřízeno, dobrá práce. Zvláštní mi přišlo jen, že si mě nijak neověřil, pouze jsem na začátku poskytl e-mail, z čehož (doufám) vydedukoval, že to patří k mému účtu.
Další den mi skutečně odebrali přístup k jejich službě, nicméně peníze jsou stále zablokované, tak snad si banka pohne.

# Část V: Závěr
Takže na závěr:
**Je VPN úplně zbytečný nástroj?** Určitě ne.

**Můžou youtubeři za to, že někdy neříkají pravdivé věci?** Spíš ne, nemůžete čekat každého youtubera, že je expert přes sítě, jenom se snaží se uživit a vyloženě lži říkají opravdu málokdy.

**Snaží se NordVPN prodat hadí olej a moje děti na darknetu?** Nejspíš ne, ale měli by víc sjednotit prezentování co se týče sponzorování youtuberů.

**Můžu důvěřovat NordVPN?** S jejich velikostí nejspíš ano.

**Doporučil bych NordVPN?** Ne. Pokud chcete opravdu 100% anonymitu a hlavně no-bullshit produkt, použijte něco jako Mullvad *(toto není sponzorováno, sám ho používám a je fajn)*, který nenabízí žádné posrané slevy kvůli všemu možnému a kde dokonce můžete platit v hotovosti, ale nezapomeňte, že VPNkem to nekončí. Podívejte se na [Surveillance Self-Defense](https://ssd.eff.org/) od EFF pro více tipů na ochranu vašeho soukromí.